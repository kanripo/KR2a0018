# -*- mode: mandoku-view; -*-
#+TITLE: 梁書
#+DATE: 2015-08-24 22:20:24.379129
#+PROPERTY: ID KR2a0018
#+PROPERTY: BASEEDITION WYG    
#+PROPERTY: JUAN 卷十六
<pb:KR2a0018_WYG_016-1a>¶
欽定四庫全書¶
　梁書卷十六¶
　　唐　散　騎　常　侍　姚　思　廉　撰¶
　列傳第十¶
　　王亮　張稷　王瑩¶
王亮字奉叔琅邪臨沂人晉丞相導之六世孫也祖偃¶
宋右光禄大夫開府儀同三司父攸給事黄門侍郎亮¶
以名家子宋末選尚公主拜駙馬都尉祕書郎累遷桂¶
<pb:KR2a0018_WYG_016-1b>¶
陽王文學南郡王友祕書丞齊竟陵王子良開西邸延¶
才俊以為士林館使工圖畫其像亮亦預焉遷中書侍¶
郎大司馬從事中郎出為衡陽太守以南土卑濕辭不¶
之官遷給事黄門侍郎尋拜晉陵太守在職清公有羙¶
政時齊明帝即位聞而嘉之引為領軍長史甚見賞納¶
及即位累遷太子中庶子尚書吏部郎詮序著稱遷侍¶
中建武末為吏部尚書是時尚書右僕射江祏管朝政¶
多所進㧞為士子所歸亮自以身居選部每持異議始¶
<pb:KR2a0018_WYG_016-2a>¶
亮未為吏部郎時以祏帝之内弟故深友祏祏為之延¶
譽益為帝所器重至是與祏眤之如初及祏遇誅羣小¶
放命凡所除拜悉由内寵亮更弗能止外若詳審内無¶
明鑒其所選用拘資次而已當世不謂為能頻加通直¶
散騎常侍太子右衞率為尚書右僕射中䕶軍既而東¶
昬肆虐滛刑已逞亮傾側取容竟以免戮義師至新林¶
内外百僚皆道迎其未能㧞者亦間路送誠疑亮獨不¶
遣及城内既定獨推亮為首亮出見高祖高祖曰顛而¶
<pb:KR2a0018_WYG_016-2b>¶
不扶安用彼相而弗之罪也霸府開以為大司馬長史¶
撫軍將軍琅邪清河二郡太守梁臺建授侍中尚書令¶
固讓不拜乃為侍中中書監兼尚書令高祖受禪遷侍¶
中尚書令中軍將軍引參佐命封豫寧縣公邑二千户¶
天監二年轉左光禄大夫侍中中軍如故元日朝會萬¶
國亮辭疾不登殿設饌别省而語笑自若數日詔公卿¶
問訊亮無疾色御史中丞樂藹奏大不敬論棄市刑詔¶
削爵廢為庶人四年夏高祖讌於華光殿謂羣臣曰朕¶
<pb:KR2a0018_WYG_016-3a>¶
日昃聽政思聞得失卿等可謂多士宜各盡獻替尚書¶
左丞范縝起曰司徒謝朏本有虚名陛下擢之如此前¶
尚書令王亮頗有治實陛下棄之如彼是愚臣所不知¶
高祖變色曰卿可更餘言縝固執不已高祖不悦御史¶
中丞任昉因奏曰臣聞息夫歴詆漢有正刑白襃一奏¶
晉以明罰况乎附下訕上毁譽自口者哉風聞尚書左¶
丞臣范縝自晉安還語人云我不詣餘人惟詣王亮不¶
餉餘人惟餉王亮輙收縝白從左右萬休到臺辨問與¶
<pb:KR2a0018_WYG_016-3b>¶
風聞符同又今月十日御饑梁州刺史臣珍國宴私既¶
洽羣臣竝已謁退時詔留侍中臣昻等十人訪以政道¶
縝不答所問而横議沸騰遂貶裁司徒臣朏襃舉庶人¶
王亮臣於時預奉恩留肩隨竝立耳目所接差非風聞¶
竊尋王有遊豫親御軒陛義深推轂情均湛露酒闌宴¶
罷當扆正立記事在前記言在後軫早朝之念深求瘼¶
之情而縝言不遜妄陳襃貶傷濟濟之風缺側席之望¶
不有嚴裁憲准將頽縝即主臣謹案尚書左丞臣范縝¶
<pb:KR2a0018_WYG_016-4a>¶
衣冠緒餘言行舛駮誇諧里落喧詬周行曲學謏聞未¶
知去代弄口鳴舌祗足飾非乃者義師近次縝丁罹艱¶
棘曽不呼門墨縗景附頗同先覺實奉龍顔而今黨協¶
疊餘飜為矛楯人而無恒成兹姦詖日者飲至策勲功¶
微賞厚出守名邦入司管轄苞篚罔遺而假稱折轅衣¶
裙所弊讒激失所許與疵廢廷辱民宗自居樞憲糾奏¶
寂寞顧望縱容無至公之議惡直醜正有私訐之談宜¶
寘之徽纆肅正國典臣等參議請以見事免縝所居官¶
<pb:KR2a0018_WYG_016-4b>¶
輙勒外收付廷尉法獄治罪應諸連逮委之獄官以法¶
制從事縝位應黄紙臣輙奉白簡詔聞可璽書語縝曰¶
亮少之才能無聞時輩昔經冒入羣英相與豈薄晚節¶
謟事江祏為吏部末協附梅蟲兒茹法珍遂執昏政比¶
屋罹禍盡家塗炭四海沸騰天下横潰此誰之咎食亂¶
君之禄不死於治世亮協固凶黨作威作福靡衣玉食¶
女樂盈房勢危事逼自相吞噬建石首題啓靡請罪朕¶
錄其白旗之來貰其既往之咎亮反覆不忠姦賄彰暴¶
<pb:KR2a0018_WYG_016-5a>¶
有何可論妄相談述具以狀對所詰十條縝答支離而¶
已亮因屏居閉埽不通賓客遭母憂居喪盡禮八年詔¶
起為祕書監俄加通直散騎常侍數日遷太常卿九年¶
轉中書監加散騎常侍其年卒詔賻錢三萬布五千匹¶
諡曰煬子¶
張稷字公喬呉郡人也父永宋右光禄大夫稷所生母¶
遘疾歴時稷始年十一夜不觧衣而養永異之及母亡¶
毁瘠過人杖而後起性疎率朗悟有才略與族兄充融¶
<pb:KR2a0018_WYG_016-5b>¶
卷等俱知名時稱之曰充融卷稷是為四張起家著作¶
佐郎不拜頻居父母憂六載廬于墓側服除為驃騎法¶
曹行參軍遷外兵參軍齊永明中為剡縣令略不視事¶
多為山水遊㑹賊唐瑶作亂稷率厲縣人保全縣境入¶
為太子洗馬大司馬東曹掾建安王友大司馬從事中¶
郎武陵王曅為䕶軍轉䕶軍司馬尋為本州治中明帝¶
領牧仍為别駕時魏冦夀春以稷為寧朔将軍軍主副¶
尚書僕射沈文季鎮豫州魏衆稱百萬圍城累日時經¶
<pb:KR2a0018_WYG_016-6a>¶
略處分文季悉委稷焉軍退遷平西司馬寧朔將軍南¶
平内史魏又冦雍州詔以本號都督荆雍諸軍事時雍¶
州刺史曹虎度樊城岸以稷知州事虎師退稷還荆州¶
就拜黄門侍郎復為司馬新興永寧二郡太守郡犯私¶
諱改永寧為長寧尋遷司徒司馬加輔國將軍及江州¶
刺史陳顯逹舉兵反以本號鎮歴陽南譙二郡太守遷¶
鎮南長史尋陽太守輔國将軍行江州事尋徴還為持¶
節輔國將軍都督北徐州諸軍事北徐州刺史出次白¶
<pb:KR2a0018_WYG_016-6b>¶
下仍遷都督南兗州諸軍事南兗州刺史俄進督北徐¶
徐兗青冀五州諸軍事將軍竝如故永元末徴為侍中¶
宿衞宫城義師至兼衞尉江淹出奔稷兼衞尉副王瑩¶
都督城内諸軍事時東昬滛虐義師圍城已久城内思¶
亡而莫有先發北徐州刺史王珍國就稷謀之乃使直¶
閤張齊害東昬于含徳殿稷召尚書右僕射王亮等列¶
坐殿前西鍾下謂曰昔桀有昬徳鼎遷于殷商紂暴虐¶
鼎遷于周今獨夫自絶于天四海已歸聖主斯實微子¶
<pb:KR2a0018_WYG_016-7a>¶
去殷之時項伯歸漢之日可不勉哉乃遣國子博士范¶
雲舍人裴長穆等使石頭城詣高祖高祖以稷為侍中¶
左衞將軍高祖總百揆遷大司馬左司馬梁臺建為散¶
騎常侍中書令高祖受禪以功封江安縣侯邑一千户¶
又為侍中國子祭酒領驍騎將軍遷䕶軍將軍揚州大¶
中正以事免尋為度支尚書前將軍太子右衞率又以¶
公事免俄為祠部尚書轉散騎常侍都官尚書揚州大¶
中正以本職知領軍事尋遷領軍將軍中正侯如故時¶
<pb:KR2a0018_WYG_016-7b>¶
魏冦青州詔假節行州事會魏軍退仍出為散騎常侍¶
將軍呉興太守秩中二千石下車存問遺老引其子孫¶
置之右職政稱寛恕進號雲麾將軍徴尚書左僕射輿¶
駕將欲如稷宅以盛暑留幸僕射省舊臨幸供具皆酬¶
大官饌直帝以稷清貧手詔不受出為使持節散騎常¶
侍都督青冀二州諸軍事安北將軍青冀二州刺史會¶
魏宼朐山詔稷權頓六里都督衆軍還進號鎮北將軍¶
初鬱州接邊陲民俗多與魏人交市及朐山叛或與魏¶
<pb:KR2a0018_WYG_016-8a>¶
通既不自安矣且稷寛㢮無防僚吏頗侵漁之州人徐¶
道角等夜襲州城害稷時年六十三有司奏削爵土稷¶
性烈亮善與人交歴官無蓄聚俸禄皆頒之親故家無¶
餘財初去呉興郡以僕射徴道由呉鄉候稷者滿水陸¶
稷單装徑還京師人莫之識其率素如此稷長女楚瑗¶
適會稽孔氏無子歸宗至稷見害女以身蔽刃先父卒¶
稷子嵊别有傳卷字令遠稷從兄也少以知理著稱能¶
清言仕至都官尚書天監初卒¶
<pb:KR2a0018_WYG_016-8b>¶
王瑩字奉光琅邪臨沂人也父懋光禄大夫南鄉僖侯¶
瑩選尚宋臨淮公主拜駙馬都尉除著作佐郎累遷太¶
子舍人撫軍功曹散騎侍郎司徒左西屬齊高帝為驃¶
騎將軍引為從事中郎頃之出為義興太守代謝超宗¶
超宗去郡與瑩交惡既還間瑩於懋懋言之於朝廷以¶
瑩供養不足坐失郡廢棄久之為前軍諮議參軍中書¶
侍郎大司馬從事中郎未拜丁母憂服闋為給事黄門¶
郎出為宣城太守遷為驃騎長史復為黄門侍郎司馬¶
<pb:KR2a0018_WYG_016-9a>¶
太子中庶子仍遷侍中父憂去職服闋復為侍中領射¶
聲校尉又為冠軍將軍東陽太守居郡有惠政遷呉興¶
太守明帝勤憂庶政瑩頻處二郡皆有能名甚見襃羙¶
還為太子詹事中領軍永元初政由羣小瑩守職而不¶
能有所是非瑩從弟亮既當朝於瑩素雖不善時欲引¶
與同事遷尚書左僕射未拜會䕶軍崔慧景自京口奉¶
江夏王入伐瑩假節率衆拒慧景於湖頭夜為慧景所¶
襲衆散瑩赴水乗榜入樂遊因得還臺城慧景敗還居¶
<pb:KR2a0018_WYG_016-9b>¶
領軍府義師至復假節都督宫城諸軍事建康平高祖¶
為相國引瑩為左長史加冠軍將軍奉法駕迎和帝于¶
江陵帝至南洲遜位于别宫高祖踐阼遷侍中撫軍將¶
軍封建城縣公邑千戸尋遷尚書左僕射侍中撫軍如¶
故頃之為䕶軍將軍復遷散騎常侍中軍將軍丹陽尹¶
視事三年遷侍中光禄大夫領左衞將軍俄遷尚書令¶
雲麾將軍侍中如故累進號左中權將軍給鼔吹一部¶
瑩性清慎居官恭恪高祖深重之天監十五年遷左光¶
<pb:KR2a0018_WYG_016-10a>¶
禄大夫開府儀同三司丹陽尹侍中如故瑩將拜印工¶
鑄其印六鑄而龜六毁既成頸空不實補而用之居職¶
六日暴疾卒贈侍中左光禄大夫開府儀同三司¶
陳吏部尚書姚察曰孔子稱殷有三仁微子去之箕子¶
為之奴比干諫而死王亮之居亂世勢位見矣其於取¶
捨何與三仁之異歟及奉興王䝉寛政為佐命固將愧¶
於心廼自取廢敗非不幸也易曰非所據而據之身必¶
危亮之進退失所據矣惜哉張稷因機制變亦其時也¶
<pb:KR2a0018_WYG_016-10b>¶
王瑩印章六毁豈神之害盈乎¶
　¶
　¶
　¶
　¶
　¶
　¶
　梁書卷十六¶
#+PROPERTY: JUAN 卷十六考證
<pb:KR2a0018_WYG_016-11a>¶
　梁書卷十六考證¶
張稷傳新興永寧二郡太守郡犯私諱改永寧為長寧¶
　○(臣人龍/)按諱謂稷父名永也以私諱而改郡名僅¶
　見於此¶
　¶
　¶
　¶
　¶
<pb:KR2a0018_WYG_016-11b>¶
　¶
　¶
　¶
　¶
　¶
　¶
　¶
　梁書卷十六考證¶
